# New York Style Bagels

## Aineet
> * 500 ml lämmintä (42°C) vettä
> * 1 paketti (11 g) kuivahiivaa
> * 3 ruokalusikallista sokeria
> * 1 ruokalusikallinen suolaa
> * 13 - 14 dl vehnäjauhoja

### Keittämiseen

> * 1,5 litraa vettä
> * 1 ruokalusikallinen suolaa

### Pinnalle
> * seesamin- tai unikonsiemeniä

## Ohjeet

Sekoita yleiskoneen kulhossa vesi, sokeri, suola ja hiiva. Lisää puolet jauhoista ja sen jälkeen loput jauhoista 1 dl kerrallaan, kunnes taikina muodostuu palloksi. Vaivaa noin 3 minuuttia, kunnes taikina on sopivan kiinteää. Peitä liinalla ja anna nousta 20 minuuttia.

Paina taikina alas ja laita se jauhotetulle leivonta-alustalle. Jaa taikina osiin
käyttäen tarvittaessa vaakaa; 8 isoa, 12 normaalia tai 16 pientä bagelia. Pyöritä
jokainen pala palloksi ja tee niihin jauhotetulla peukalolla reikä. Laajenna reikää laittamalla bagel jauhotetulle alustalle ja tekemällä reikään laitetulla jauhotetulla etusormella pieniä ympyröitä alustaa vasten.

Laita bagelit pellille leivinpaperin päälle ja peitä öljytyllä tuorekelmulla. Anna 
kohota 20 minuuttia.

Mittaa kattilaan vesi ja suola. Kuumenna vesi kiehuvaksi ja laske sitten lämpötilaa. Nosta rinkeli kiehuvaan veteen ja keitä noin 30 sekuntia kummaltakin puolelta. Voit keittää useammankin kerrallaan, mikäli kattila antaa myöten. Nosta reikäkauhalla öljytylle pellille.

Ripottele kostealle pinnalle siemeniä. Paista 225 asteessa 15-18 minuuttia.

